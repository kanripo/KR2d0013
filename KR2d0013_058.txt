# -*- mode: mandoku-view -*-
#+TITLE: 郝氏續後漢書
#+DATE: 2019-03-29 20:49:58.420979
#+PROPERTY: ID KR2d0013
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 58
<pb:KR2d0013_WYG_058-1a>¶
　　欽定四庫全書¶
¶
　　續後漢書卷五十七　　　　元　郝經　撰¶
¶
　　列傳第五十四¶
¶
　　吳臣¶
¶
　　孫邵　顧雍(子邵　邵子譚　承　雍孫榮族人悌　殷禮)¶
¶
　　步隲(子闡　周昭李肅)　諸葛瑾(少子融)¶
¶
　　孫邵字長緒北海人也偉風儀長八尺為孔融功曹融¶
稱之曰廊廟才也従劉繇扵江東繇沒遂従孫䇿及權¶
<pb:KR2d0013_WYG_058-1b>¶
統事數陳便宜以為應納貢聘權即従之拜廬江太守¶
遷車騎長史黄武初權初置丞相以邵為之兼威逺将¶
軍封陽羨侯為張温暨豔所奏舉邵辭位請罪權令復¶
職四年卒(謹案孫權傳云四年夏五月丞相孫邵卒)年六十三(原注志林吳之創基邵為¶
首相史無其傳竊嘗怪之嘗問劉聲叔聲叔博物君子也云推其名位自應立傳項峻吳孚時已有注記此云與¶
張恵恕不能後韋氏作史盖恵恕之黨故不見書)¶
¶
　　謹案顧雍傳闕止存附傳族人悌殷禮二篇¶
¶
　　悌雍族人字子通以孝友亷正聞扵鄉黨年十五為郡¶
<pb:KR2d0013_WYG_058-2a>¶
吏除郎中稍遷偏将軍權末年嫡庶不分悌數與驃騎¶
将軍朱據備陳禍福言辭切直朝廷憚之内行尤謹待¶
其妻如賓夜歸晨出希見其面嘗疾篤妻出省之悌命¶
左右扶起冠帶加襲趣令妻還悌父向厯四縣令年老¶
致仕悌每得父書常灑掃整衣服更設几筵舒書其上¶
拜跪讀之每句應諾畢復再拜若父有疾問至則臨書¶
垂涕聲語哽咽父以夀終悌飲漿不入口五日權為作¶
布衣一襲皆摩絮著之彊令悌釋服雖以公議自割猶¶
<pb:KR2d0013_WYG_058-2b>¶
以不見父喪常畫壁作棺柩象設神座扵下每對之哭¶
泣服未闋而卒悌四子彦禮謙秘秘晉交州刺史秘子¶
衆尚書僕射殷禮(謹案陳志孫權傳注作殷札誤考張温顧雍傳俱作禮與此書合)字¶
徳嗣幼有令聞潛識過人年十九守吳縣丞孫權為王¶
召除郎中後與張温俱使漢諸葛亮甚稱歎之稍遷至¶
零陵太守赤烏四年權使全琮畧淮南諸葛恪攻六安¶
朱然圍樊諸葛瑾取柤中禮言扵權曰今天棄曹氏喪¶
誅累見虎争之際而幼童莅事陛下身自御戎取亂侮¶
<pb:KR2d0013_WYG_058-3a>¶
亡宜滌荆揚之地舉彊羸之數使彊者執㦸羸者轉運¶
西命益州軍扵隴右授諸葛瑾朱然大衆取襄陽陸遜¶
朱桓别征夀春大駕入淮陽歴青徐襄陽夀春困扵受¶
敵長安以西務對漢軍許雒之衆勢必分離掎角瓦解¶
民必内應将帥對向或失使宜一軍敗績則三軍離心¶
便當秣馬脂車陵蹈城邑乘勝逐北以定華夏若不悉¶
軍動衆循前輕舉則不足大用易扵屢退民疲威消時¶
往力竭非策之善也權弗能用禮卒子基無難督以才¶
<pb:KR2d0013_WYG_058-3b>¶
學知名著通語數十篇有三子巨字元大有才器初為¶
吳偏将軍統部曲城夏口入晉為蒼梧太守少子祐字¶
慶元吳郡太守¶
¶
　　謹案步隲傳闕止存附傳李肅一篇¶
¶
　　李肅字偉恭南陽人少以才聞善論議臧否得中甄竒¶
録異薦述後進題目品藻曲有條貫時服其精鑒權擢¶
掌選舉號稱得才求出補吏為桂陽太守吏民恱服徴¶
為卿㑹卒¶
¶
<pb:KR2d0013_WYG_058-4a>¶
　　諸葛瑾字子瑜漢丞相亮之兄也(原注吳書其先葛氏本琅邪諸縣人後徙¶
陽都陽都先有姓葛者時人謂之諸葛因以為氏裴松之曰風俗通葛嬰為陳涉将軍有功而誅孝文帝追録¶
封其孫諸縣侯因并氏焉此與吳書所說不同)瑾少聰敏游學京師治毛詩尚¶
書左氏春秋遭母憂居喪後事繼母皆以孝稱靈帝末¶
年避亂江東值孫策卒孫權姊壻曲阿𢎞咨見而異之¶
薦扵權與魯肅等並見賓待後為權長史轉中司馬建¶
安三十年權遣瑾通好昭烈與其弟亮公㑹相見退無¶
私面與權談說諫喻未嘗切愕㣲見風采粗陳指歸如¶
<pb:KR2d0013_WYG_058-4b>¶
有未合則捨而及他徐復託事造端以物𩔖相求扵是¶
權意往往而釋吳郡太守朱治權舉将也權曾有以望¶
之而素加敬難自詰讓忿忿不釋瑾揣知其故而不敢¶
顯陳乃乞以意私自問遂扵權前為書泛論物理因以¶
已心遥往忖度之畢以呈權權喜笑曰孤意解矣顔氏¶
之徳使人加親豈謂此耶權又怪校尉殷模罪至不測¶
羣下多為之言權怒益甚與相反覆惟瑾黙然權曰子¶
瑜何獨不言瑾避席曰瑾與殷模等遭本州傾覆生𩔖¶
<pb:KR2d0013_WYG_058-5a>¶
殄盡棄墳墓携老弱披草萊来歸在流𨽻之中䝉生成¶
之福不能躬相督厲陳答萬一至令模孤負恩恵自陷¶
罪戾臣謝過不暇誠不敢有言權聞之愴然乃曰特為¶
君赦之後従攻關羽封宣城侯以綏南将軍代吕䝉領¶
南郡太守住公安昭烈征權權求和瑾與昭烈牋曰奄¶
聞旗鼓来至白帝或恐羣臣以吳王侵取此州(謹案羣臣陳志¶
作議臣)危害關羽怨深禍大不宜答和此用心扵小未留¶
意扵大者也誠為陛下論其輕重及其大小陛下若抑¶
<pb:KR2d0013_WYG_058-5b>¶
威損忿暫省瑾言者計可立決不復咨之扵羣后也陛¶
下以關羽之親何如先帝荆州大小孰與海内俱應仇¶
疾誰當先後若審此數易扵反掌(原注裴松之曰劉后以庸蜀為關河荆楚¶
為維翰關羽揚兵沔陽志陵上國雖匡主定霸功未可必要為威聲逺震有其經畧孫權潛包禍心助魏除害¶
是為翦宗子勤王之師行曹公移都之計拯漢之規扵兹而止義斾所指宜其在孫氏矣瑾以大義責備答之¶
何患無辭且備羽相與有若四體股肱横虧憤痛已深豈此奢闊之書所能迴駐哉載之扵篇實為辭章之費¶
　世期之明昭烈之心正孫權之罪得之矣其謂瑾奢闊之書不當載未當也夫史之所記所以著邪正别誠¶
偽瑾之志欲弭昭烈之怨盖孫氏之愆合二國之好固非奢闊載之是已)時或言瑾别遣親¶
<pb:KR2d0013_WYG_058-6a>¶
人與昭烈相聞權曰孤與子瑜有死生不易之誓子瑜¶
之不負孤猶孤之不負子瑜也然謗言流聞扵外陸遜¶
表明瑾必無此宜有以散其意權報曰子瑜與孤従事¶
積年恩如骨肉深相明究其為人非道不行非義不言¶
𤣥徳昔遣孔明至吳孤嘗語子瑜曰卿與孔明同産且¶
弟隨兄扵義為順何以不留孔明孔明若留孤當以書¶
解𤣥徳意自隨人爾子瑜答孤言弟亮已失身扵人委¶
質定分義無二心弟之不留猶瑾之不往也其言足貫¶
<pb:KR2d0013_WYG_058-6b>¶
神明今豈當有此乎前得妄語文疏即封示子瑜并手¶
書與之即得其報論天下君臣大節一定之分孤與子¶
瑜可謂神交非外言所得間也知卿意至輙封来表以¶
示子瑜使知卿意黄武元年遷左将軍督公安假節封¶
宛陵侯魏曹真夏侯尚等圍朱然扵江陵又分據中州¶
瑾以大兵為之救援瑾性𢎞緩推道理任計畫無應卒¶
倚伏之術兵乆不解權甚望之及春水生潘璋等作水¶
城扵上流瑾進攻浮橋真等退走終以全師保境為功¶
<pb:KR2d0013_WYG_058-7a>¶
虞翻以狂直流徙惟瑾屢為諫說翻與所親書曰諸葛¶
敦仁則天活物比䝉清論有以保分惡積罪深見忌殷¶
重雖有祁老之救徳無羊舌解釋難冀也瑾為人有容¶
貌思度扵時服其𢎞雅權亦重之大事咨訪又别咨瑾¶
曰近得伯言表以為曹丕已死毒亂之民當望旌瓦解¶
而更静然聞皆選用忠良寛刑罰布恩恵薄賦省役以¶
恱民心其患更深扵操時孤以為不然操之所行其惟¶
殺伐小有過差及離間人骨肉以為酷爾至扵御将自¶
<pb:KR2d0013_WYG_058-7b>¶
古少有丕之扵操萬不及也今叡之不如丕猶丕之不¶
如操其所以務崇小恵必以其父新死自度衰㣲恐困¶
苦之民一旦崩沮故彊屈曲以求民心欲以自安住爾¶
寧是興隆之漸邪聞任陳長文曹子丹輩或文人諸生¶
或宗室戚臣寧能御雄才虎将以制天下乎夫威柄不¶
專則其事乖錯如昔張耳陳餘非不敦睦至扵秉埶自¶
還相賊乃事理使然也又長文之徒昔所以能善守者¶
以操笮其頭畏操威嚴故竭心盡意不敢為非爾逮丕¶
<pb:KR2d0013_WYG_058-8a>¶
繼業年已長大承操之後以恩情加之用能感義今叡¶
幼弱隨人東西此曹等輩必當因此巧弄形態阿黨比¶
周各助所附如此之日姦䜛並起更相陷懟轉成嫌貳¶
自爾以往羣下争利主幼不御其為敗也焉得乆乎所¶
以知其然者自古至今安有四五人把持刑柄而不離¶
刺轉相蹄齧者也彊當陵弱弱當求援此亂亡之道也¶
子瑜卿但側耳聽之伯言常長扵計校恐此一事小短¶
也(原注裴松之曰魏明帝當時明主政自已出孫權此論竟為無徴而史載之者将以主幼國疑威柄不一¶
<pb:KR2d0013_WYG_058-8b>¶
亡亂之形有如權言宜其存録以為鑒戒或當以雖失之扵明帝而事著扵齊王齊王之世可不謂驗乎不敢¶
顯斥抑足表之㣲辭)權稱尊號拜大将軍左都䕶領豫州牧及吕¶
壹誅權又有詔切磋瑾輙因事以答辭順理正瑾子恪¶
名盛當世權深器異之然瑾常嫌之謂非保家之子每¶
憂戚初瑾為大将軍而弟亮為漢丞相二子恪融皆典¶
戎馬督領将帥封侯族弟誕又顯名扵魏一門冠盖三¶
方天下榮之瑾才畧雖不及亮而徳行尤純妻死不復¶
娶愛妾有子不舉其敦篤如此赤烏四年年六十八卒¶
<pb:KR2d0013_WYG_058-9a>¶
遺命素棺斂以時服事従省約恪已自封侯故弟融襲¶
爵攝兵業駐公安融字叔長生扵寵貴少而驕樂學為¶
章句博而不精性寛容多技藝數以巾褐奉朝請後拜¶
騎都尉赤烏中諸郡出部伍新都都尉陳表吳郡都尉¶
顧承各率所部領人㑹佃毘陵男女各數萬口表病死¶
權以融代表後代領父部曲(謹案志作後代父瑾領攝融部曲融字疑衍)吏¶
士親附疆外無事秋冬則射獵講武春夏則延賓髙㑹¶
休吏假卒或不逺千里而造焉每㑹輙歴問賓客各言¶
<pb:KR2d0013_WYG_058-9b>¶
其能乃合榻促席量敵選對博奕樗蒲投壺弓彈部别¶
𩔖分肴核醑茗閒進迭行融周流觀鑒終日不倦融父¶
兄質素雖在軍旅身無采飾而融錦罽文繡獨為奢綺¶
孫權卒徙奮威将軍後恪征淮南假融節令引軍入沔¶
以擊西兵恪既誅遣無難督施寛就将軍施績孫壹全¶
熈等取融融卒聞兵至惶懼猶豫不能決計兵到圍城¶
飲藥而死三子皆伏誅先是公安有靈鼉鳴童謠曰白¶
鼉鳴龜背平南郡城中可長生守死不去義無成及融¶
<pb:KR2d0013_WYG_058-10a>¶
被圍果刮金印龜服之而死(原注陳志張昭顧雍諸葛瑾步隲共一傳評曰張昭¶
受遺輔佐功勲克舉忠謇方直動不為已而以嚴見憚以髙見外既不處宰相又不登師保従容閭巷養老而¶
已以此明權之不及䇿也顧雍依仗素業而将之智局故能究極榮位諸葛瑾步隲並以徳度規檢見器當世¶
張承顧邵虚心長者好尚人物周昭之論稱之甚美故詳録焉譚獻納在公有忠貞之節休承修志咸庶為善¶
愛惡相攻流播南裔哀哉)¶
¶
　　議曰權初稱王依放漢制置丞相而用孫邵及稱尊號¶
顧雍陸遜步隲相繼為之皆以徳度見器雍容泰定有¶
大臣之風焉諸葛瑾才猷藴藉顓面上将以功名終亦¶
<pb:KR2d0013_WYG_058-10b>¶
其次也邵譚忠清梗亮克世光烈步氏有闡諸葛氏有¶
恪家聲墜矣¶
¶
　　贊曰侃侃相臣濟威以仁震霆收聲澤國生春元歎徳¶
度沉深穆逺澄淵不波龍盤蛟轉子山純懿子瑜共肅¶
贊元将命共安坤軸¶
¶
¶
¶
¶
